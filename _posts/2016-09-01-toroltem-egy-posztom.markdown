---
layout: post
title:  "Töröltem egy posztom"
date:   2016-09-01 10:05:25 +0000
categories: blog
---
Tudod, nagyon nehéz nem üvölteni akkor, amikor a miniszterelnök lánya tisztség és mindenféle felhatalmazás nélkül tárgyal Magyarország nevében nemzetstratégiailag kiemelkedően fontos kérdésekről egy "magánúton". Amikor Magyarország tiszteletbeli konzuljával vigyorog egy képen, de előbbi azt mondja, hogy hazugság az egész, utóbbi azt mondja, semmire se emlékszik.

Számomra fizikai fájdalmat jelent, amikor ezt meg lehet velünk tenni. És amikor erre elég egy olyan nyilatkozatot kiadnia Orbán "Önerőből" Ráhelnek, hogy "Magánúton voltunk, minden más ezzel kapcsolatos állítás hazugság." (itt: http://bit.ly/2bV3a4N)

És nézem ezt a képet magam előtt. Ami ezek szerint photoshop... vagy nincs is, csak szemkáprázat....

![](http://kep.index.hu/1/0/1260/12600/126008/12600843_edbcaaf90d231de63e74fb9c9499b5c5_q.jpg)

Írtam erről egy posztot, amiben elővettem a svájci taníttatás, a 12 millióért keresett ellopott mobil, a Corvinusos tanári állás kérdését, miközben ezt szembe állítottam a nők első számú princípiumával, ugye...

Rengeteg kedvelést és megosztást kapott, volt, aki támadott, hogy én is csak egy ellenzéki vagyok ezek szerint és csalódott bennem. Nem emiatt töröltem - ránézek a képre és nem jobb-bal kérdésnek érzem ezt...

Viszont volt, aki szelíd hangon, privátban keresett meg és feltette a kérdést: "Laci, te írtad ezt? Nagyon más a hangvétele, mint szokott."
Elgondolkodtam és be kell lássam, igaza van. Borzasztó nehéz nem üvölteni akkor, amikor a miniszterelnök lánya tisztség és mindenféle felhatalmazás nélkül tárgyal Magyarország nevében nemzetstratégiailag kiemelkedően fontos kérdésekről egy "magánúton".

De az én feladatom ebben az országban nem az, hogy kiabáljak. Sokan vannak és sokfélét ordítanak már így is. Csöndben maradni sem szabad semmiképp, de egy egyszerű, nyugodt, halk kérdés is bőven elég (nem kell szítani a kedélyeket, tombolnak azok már rég), egy csöndes, tisztelettel teli:

> Ez mégis hogyan lehetséges?

És erre várnék egy egyszerű, nyugodt, halk, de tisztelettel teli és kimerítő választ Magyarország miniszterelnökétől és legnagyobb lányától.
Mert helyettem a kérdés üvölt.
