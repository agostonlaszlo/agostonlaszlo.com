---
layout: post
title:  "Volna egy kérésem"
date:   2016-08-15 21:21:00 +0000
categories: blog
---
Sikerült a kísérlet, a "tréfa", a kettészakadt ország egyik felének most egy percre el kellett gondolkodnia. Sok médium tálalta ezt úgy, hogy "hülyét csináltam Orbán követőiből" és a kommentekben is elkezdődött az "agymosottazás". Pedig nem ez az út.
Nem azt akartam bebizonyítani, hogy egyes emberek hülyék - hanem azt, hogy hülyére vesznek minket. Nem az volt a célom, hogy pontot szerezzek a baloldalnak a kviddics-meccsen, hanem az, hogy szemeket próbáljak meg felnyitni. A mai magyar baloldallal amúgy se tudok könnyen közösséget vállalni...

Bármilyen nehéz elhinned, de a Fideszes és az ellenzéki - akármennyire gyűlölettel kommentel egymásnak - egyazon test két tagja, a magyarságé. Nem támadhat a kéz a lábra és nem haraphatja saját testét a száj. Az őrület jele lenne ez - azé az őrületé, amely már így is évtizede borítja hazánkat.

Sokan vannak, akik félnek - ti tanítottátok ezt meg nekem. És aki fél, a nyájjal akar tartani, az erős pásztor szavára vágyik. És nem fogja meggondolni, elvitatni a vezérürü szavát. Ne bántsd, nem a szándéka rossz. Csak 80 ezerből él havonta, nincs kilátása jobbra és mindenhonnan feliratok, bejátszások ijesztik. Légy belátással iránta.

Szitokból nem épül oltár és védekezésbe szorult embert még nem győztek meg. Ez a jól sikerült kísérlet nem diadal - eszköz, amit használhatsz, amikor síkra szállsz a humanizmus értékei mellett. Hogy emlékeztetni tudd: elsősorban emberek és azon belül testvérek vagyunk. És nem igaz ember, nem igaz eszme, ami ezzel szembeszáll.

Tudom, nem erre számítottál. De amíg az egyik oldal diadalt akar ülni a másik felett és amíg korábbi sérelmeket akarunk megtorolni jövőbeni vitákban, addig nem lesz béke a Kárpát-medencében.

Mondhatod - és igazad is lesz! -, hogy én se tudom ezt mindig betartani. De attól még a megbékélés az út. Legalább törekedjünk rá.
