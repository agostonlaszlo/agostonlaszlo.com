---
layout: post
title: "BOLDOG HÉTVÉGÉT!"
date: 2016-11-06 18:52:42.000000000 +00:00
author: agoston_laszlo
excerpt: "Hát persze! Basszamegavasárnap! Be kell rohannod az irodába, mert TÉNYLEG elfelejtetted és hétfő reggel ezzel kezdünk. Nem sok idő, csak egy pár perc tényleg, Zsuzsi! Addig nézzétek meg a rajzfilmet nélkülem."
categories: blog
tags: [csakugy]
lang: hu
image: http://www.agostonlaszlo.hu/images/hetvege.JPG
---
És várjuk a hétvégét, a nyugalmat, a (meg)oldást.

Közhelyesen utáljuk a **hétfőt**. Nem is a munkahelyünket, nem is a főnökünket, az életünket gyűlöljük, amikor csörög a vekker és felkelsz Zsuzsi mellől. Ólmos a szemed, fáj a haléntékod, ahogy nyikordul a mókuskerék tengelye. Nem az ágyba kívánkozol vissza, a valóságtól maradnál távol. Milliárd ember egyszerre veszik fel a startpozíciót. Nagy yachtokon szilikonmellű nők között ülő széles mosolyú ezrek kezéből dördül el a pisztoly.

**Kedd**. Már egyszerűbb. Újra beolajozódott minden, igazából észre se veszed. Olyan, mint az injekció egy nagybetegnek. Kisebb bajod is nagyobb annál, hogy a saját bajoddal törődj.

![](http://www.agostonlaszlo.hu/images/hetvege.JPG)

**Szerda**. A nap, amikor csalni kezdünk. Visszaszámolunk, de a mai napot már reggel úgy vesszük, mint ami véget ért. Este meccs, találkozó a haverokkal vagy valami sorozat, hogy legyen mibe megkapaszkodni, mint egy köztes cél, egy kis sziget az óceán közepén, mielőtt a kikötőbe ér a hajó. Mit fog rejteni? Kincset? Kalózt?

**Csütörtök** - a kis péntek. A hét eleje már nem is látszik. A hét eleje már csak egy fakó, elmosódott árnyék. Az ügyfelek most varrnak mindent a nyakadba - és persze holnap, amikor végre hamarabb hazamehetnél, hogy csalj egy pár órát a mennyországhoz.

**Péntek**. A nap, amikor már igazából ott se vagy. Amikor már a horgászat, a csajozás, a hétvégi angol forduló, a kirándulás, a gyerekeddel eltöltött órák járnak a fejedben. Megérkezik a családtalan főnök szemét utasítása. Ráhúzol még kicsit. Káromkodsz. De belefér. A szabadulás közel.

**Szombat** van. Sabbat. Pihenés. Pihenésként bevásárolsz, megfőzöl vasárnapra és az egész hétre, segítesz Zsuzsinak kitakarítani, mérlegelitek azt az új életbiztosítást, megírod hivatalosan az ELMÜ-nek, elvégzed a pluszmunkát, amit pénteken nem tudtál. Kicsit veszekszel a pároddal - naná, most van végre idő rá. Az új inged gyártási hibás. Vissza kéne vinni, amíg még visszaveszik. Este színház. A darab közben azon jár az agyad, hogy elfelejtettél valamit.

Hát persze! Basszamega**vasárnap**! Be kell rohannod az irodába, mert TÉNYLEG elfelejtetted és hétfő reggel ezzel kezdünk. Nem sok idő, csak egy pár perc tényleg, Zsuzsi! Addig nézzétek meg a rajzfilmet nélkülem. Az ebédre már otthon vagytok a nagyszűlőknél. Húsleves. Emlékszel, mennyire szeretted ezt. Amikor azt hitted, az egyetemista lét örökké tart és másnaposan minden kanállal egy csepp új élet került beléd.

**Vasárnap este** van, de csak most kapsz egy kis szabadságot. Nyugalmat. Megoldást. Zsuzsi már nem haragszik a reggel miatt. Helyes. A gyerek elvan, ha játszik. Két óra a hétvége. A te két órád.

Az életed értelme.
