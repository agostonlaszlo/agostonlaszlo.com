---
layout: post
title: "Az én kisvasutam"
date: 2016-12-02 10:32:42.000000000 +00:00
author: agoston_laszlo
excerpt: "Pár éves lehettem, amikor a szüleimtől kaptam karácsonyra egy kisvasutat. A mai napig tudom, mi volt ráírva a dobozára: "PIKO KOMPLETT ANLAGE". Emlékszem, amikor a karácsonyfa alatt először játszottunk vele apámmal. Ezek azok az emlékek, amiket valahova mélyre, egy puha, kibélelt rekeszbe tesz el az ember, nehogy bajuk essen."
categories: blog
tags: [rólam]
lang: hu
image: http://agostonlaszlo.hu/images/kisvasut.jpg
---
Pár éves lehettem, amikor a szüleimtől kaptam karácsonyra egy kisvasutat. A mai napig tudom, mi volt ráírva a dobozára: "PIKO KOMPLETT ANLAGE". Emlékszem, amikor a karácsonyfa alatt először játszottunk vele apámmal. Ezek azok az emlékek, amiket valahova mélyre, egy puha, kibélelt rekeszbe tesz el az ember, nehogy bajuk essen.

![](http://agostonlaszlo.hu/images/kisvasut.jpg)

Anyám mindig mesélte, hogy az egyik teherkocsiért direkt bement a városba (az nem volt a szett része), hogy meglegyen a fa alá. Mai, felnőtt fejjel belegondolva tényleg nagy ajándék volt az akkori anyagi helyzetünkben...

A kisvasutat ellopták.

Eltelt húsz év és a kisvasút előbb a szekrény tetejére, majd a padlásra került. "Jó lesz egyszer az unokáknak." Én diplomákat gyártottam gyerekek helyett és sokáig nem néztünk rá, mígnem egy tetőfelújítás közben valahogy kinyílt a doboza és kiesett belőle - a semmi.

Családi tragédiaként éltük meg a kisvasút elvesztését. Hívtuk a felújítást végző munkások főnökét, hogy mi történt, ők szabadkoztak. Mi - ez nevetségesen fog hangzani, de mégis - gyászoltunk. Lett nagy botrány, ígérgetés. Ma már úgy gondolom, talán tényleg nem ők voltak azok. De ez a végeredmény szempotjából édesmindegy.

Évek teltek el megint, amikor eszembe jutott valami. Tudtam, hogy az egyik kocsi egyedi volt, de a többi... ott villogott az agyamban a felirat, ami kisgyerekként égett bele: PIKO KOPLETT ANLAGE. És igazam lett! Megtaláltam az egyik aukciós oldalon pár ezer forintért, szép állapotban.

Karácsony volt. Szenteste a nyugdíjas szüleimmel csomagoltuk ki az ajándékokat. Volt egy nagy doboz, kettejüknek közösen. Felbontották és kicsit könnyes lett mindannyiunk szeme.

Egy negyed évszázaddal későbbi Szenteste az én nyugdíjas anyám ült a sínkör közepén és újra járt a kisvasút. Ami majd egy nap az unokájuk öröksége lesz.
