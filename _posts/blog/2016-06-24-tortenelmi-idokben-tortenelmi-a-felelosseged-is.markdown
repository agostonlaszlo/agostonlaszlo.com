---
layout: post
title: "Történelmi időkben történelmi a felelősséged is"
date: 2016-06-24 19:40:58.000000000 +00:00
author: agoston_laszlo
excerpt: "18 éves voltam, amikor az a megtiszteltetés ért, hogy énekelhettem a Notre-Dameban a gimnáziumi kórusunkkal. Csodálatos élmény volt a hatalmas rózsaablakkal szemben állva zenélni. Még egy dolog miatt emlékezetes ez az út: ekkor mehettem először külföldre útlevél nélkül."
categories: blog
tags: [Európa, Notre-Dame, útlevél]
---
18 éves voltam, amikor az a megtiszteltetés ért, hogy énekelhettem a Notre-Dameban a gimnáziumi kórusunkkal. Csodálatos élmény volt a hatalmas rózsaablakkal szemben állva zenélni. Még egy dolog miatt emlékezetes ez az út: ekkor mehettem először külföldre útlevél nélkül.

Apám és anyám egy olyan országban nőttek fel és éltek, amelyet vasfüggöny választott el mindentől, ami nem szocialista. Én pedig felszállhattam a buszra Budapesten és ellenőrzés nélkül juthattam el Párizsig.

![]({{site.baseurl}}/images/brexit.jpeg)

Én ezt az Európát szeretném átadni majd a gyerekemnek is. Ezt a szellemiséget, ezt a nyitottságot. Előbb vagyok ember és európai, mint magyar. Előbb testvérem egy szlovák, egy svéd vagy egy angol, mint az ellenségem. És közös velük a kultúrám (világviszonylatban nézve).

Nagyon megviselt a Brexit híre, sokat is írtam róla, volt, amit felfokozott hangnemben. Sajnálom, akiket ez megbotránkoztatott, de nem tudok erős érzelmek nélkül gondolni arra, hogy politikai haszonszerzésből emberek léket ütöttek Európa - a mi Európánk - hajóján.

Azon a hajón, ami egyébként is rozoga, dől befelé a víz sok résen és amit egy politikustemetővé vált parlament vezet lejárt szavatosságú vezetőkkel. De ettől még ez a hajó a legjobb dolog, ami Európával történt: amióta létezik, nincsenek háborúk, próbálunk - sok-sok hibával és melléfogással, de - egy irányba menni.
Meg kell értenünk,hogy ha tetszik, ha nem, közös a sorsunk. Ha nincs európai egység, akkor vagy más kontinensek falnak fel minket, vagy egymást öljük meg. Ehhez elég fellapozni a történelem könyveket, és nem is kell olyan régre visszamenni...

Történelmi időkben történelmi a felelősségünk is: hangos akarok lenni! Azt akarom, hogy mindenki meghallja: meg kell állítanunk a süllyedést! Nem építhetjük fel újra a határokat, amiket irtózatos munka árán bontottunk le! Nem zárkózhatunk be és vehetjük fel a nemzetieskedés álmeleg ködmönjét. Ez a ködmön belülről melegnek tűnik és otthonosnak - évszázados hagyománya van annak, hogy magunkra öltve tudjuk egymást a származásáért gyűlölni és kirekeszteni -, de halálos. Csak elhiteti velünk, hogy meleg - belülről fagyunk meg tőle.

Én egy olyan Európát akarok a gyerekeimre hagyni, ahol nem az számít honnan jöttél, hanem, hogy ki vagy.

Ahol az emberek az összefogást keresik az elhatárolódás helyett.

Ahol szabadon lehet tanulni, dolgozni, élni bármely országban.

Ahol a hagyományok és múlt is fontos és értékes, de a jövőt építjük.

Ahol a süllyedő hajót inkább megjavítjuk a vízbe ugrás helyett.

Ahol az angliai barátaim teljes jogú európai állampolgárok.

**Itt lájkolhatod az oldalam, ha egyetértesz:**
[Ágoston László](https://www.facebook.com/agostonlaszloartist) 

**Ne felejtsd el megosztani, ha értesz és egyetértesz!**
