---
layout: post
title: Az én zeneakadémiai (rém)történetem
date: 2016-08-11 08:58:11.000000000 +00:00
author: agoston_laszlo
excerpt: "Ezt évek óta le akartam írni, mégis nehezen görögnek ki a kezem alól a szavak. Sokan kérdezik, miért nem éneklek csak ritkán, hol változtam meg... A Zeneakadémián is szeretnek címkézni - mint mindenhol. Azt mondják, az első vizsga a legfontosabb, mert ott beáraznak, ott kerül rád, hogy milyen művész vagy. Ha az elsőt elrontod, könnyen rajtad ragadhat, hogy semmit sem érsz. Én elrontottam."
categories: blog
tags: [rólam, zene]
---
Ezt évek óta le akartam írni, mégis nehezen görögnek ki a kezem alól a szavak. Sokan kérdezik, miért nem éneklek csak ritkán, hol változtam meg...

A Zeneakadémián is szeretnek címkézni - mint mindenhol. Azt mondják, az első vizsga a legfontosabb, mert ott beáraznak, ott kerül rád, hogy milyen művész vagy. Ha az elsőt elrontod, könnyen rajtad ragadhat, hogy semmit sem érsz. Én elrontottam.


Beléptem a fagyos hangulatú, kriptaszerű hangversenyterembe (2008-at írtunk). Elől ült a tanszékvezető egy asztalnál, mögötte (szigorúan csak mögötte!) a többi tanár és a közönség a széksorokban. Tapsolni tilos volt. Reggel 10 óra.

Tíz darabbal kellett készülni, ötöt elénekelni, ebből kettőt én választottam, hármat a tanári kar. Féltem. A névsorban elsőként én léptem először az oroszlánok közé, nem is indult jól a dolog. De az igazi baj csak akkor jött, amikor összekevertem az ott kiválasztott darabok sorrendjét. Egy hosszú előjátékra számítottam és egy vérbő, "csajozós" olasz dalra: "Táncolj te, lány!" Egyetlen A-dúr akkordot kaptam helyette és rögtön kezdenem kellett volna egy intim, bensőséges Schumann-darabot: "Amikor a szemeidbe nézek, rögtön elszáll minden fájdalmam és bajom".

![]({{ site.baseurl }}/images/legyeskep.jpg)
<center>_Ez voltam én 2010-ben. A képet Herman Péter készítette.</center>

Ott álltam lefagyva. A zongorista is megzavarodott az én zavaromtól és egy igazi, értékelhetetlen macskazenét rendeztünk. A végén felnézett rám a tanszékvezető és csak ennyit mondott: "Énekelje el újra és próbáljon a kísérőjével együtt szenvedni!"

Ezután majdnem kirúgtak. Évekig rajtam maradt a címke és azóta is bennem van a tüske, hogy nem vagyok elég jó. Azt mondták, kevés a hangom (pedig csak rettegtem); azt mondták, kulturálatlan vagyok: "hogy lehet egy Schumann darabot fermataval (hosszú megállás) kezdeni?"; olvassak több könyvet és tanuljak nyelveket (ekkor már három nyelvvizsgám volt). Volt egy tanár, aki a szemembe nézett és egyszerűen elmondta, hogy nem vagyok alkalmas erre a pályára. Ő el is tanácsolna. A végeredmény **2,6**. A tanszékvezető kilátásba helyezte, hogy ha a következő vizsgám is így sikerül, vége.

Minden erőmet összeszedtem a következő félévben. Megacéloztam az idegeimet és készültem, gyakoroltam. Én tudtam, hogy nem ennyi vagyok, amennyit láthattak belőlem... Egy fél évvel korábban az egyik legjobb eredménnyel vettek fel! Közben a környezetem elkezdett lenézni, lesajnálni. Én voltam "a majdnem kettes". A "fél év múlva úgyis kirúgják".

A következő vizsgám nagyon jól sikerült. Mindenki meglepődött és elégedtt volt, de **3,4** -nél nem kaphattam többet. Azért az mégse járja, hogy a "rossz énekes" jó jegyet kapjon!(Ugye az az egy tized, mennyire sokat számít...)

<iframe src="https://player.vimeo.com/video/190269837" width="640" height="480" frameborder="0" webkitallowfullscreen mozallowfullscreen allowfullscreen></iframe>
<center>_Egy 2011-es vizsgafelvétel_</center>

A következő vizsgám utáni értékelésen csupa gratulációt kaptam. Ilyenkor körbeültünk egy nagy márványasztalt és minden tanár (csupa Kossuth-díjas!) elmondta a véleményét. "Nincsen kritikai észrevételem, gratulálok, nagyszerű teljesítmény!" - így az első. "Nem tudok mit mondani, nagyszerű volt"- így a második és így mindegyikük sorban, amíg el nem értünk az asztal felém eső oldalára.

_"Talán a dikciója nem volt az igazi, egyénként nagyszerű, gratulálok!"_ - mondta A, mire B:

_"A dikciója remek, talán a színészi játéka lehetne jobb! Remek teljesítmény, gratulálok!"_ Válaszolt C:

_"Ugyan! A színészi játéka kiemelkedő! Talán a frazírozás lehetne jobb, de kiváló volt, gratulálok!"_ mire D:

_"Kitűnő frazírozás! Nem is mondanék mást. Gratulálok!"_ Ezekkel az egymásnak teljesen ellentmondó "kritikákkal" lettem **3,6**. _"De ez már négyes ám! Ugye örül?"_

Nem, nem örültem. Majd' felrobbantam. Már sohase küzdhetem le az első kisiklás bélyegét?

A következő vizsgámat megint elszúrtam. A vizsga előtt egy héttel - akárcsak sok azóta nemzetközi hírű művésszé vált énekes - én is kisbabapózban gyomorgörcsöltem az ágyban, várva "a megmérettetést". Az önbizalmam a zéróhoz közelített - mitől is lett volna több?

Az utolsó évben felkértek, hogy legyek én a Hallgatói Önkormányzat elnöke. Menedzsment és művészet - nekem való! Összeállítottam a programom, kijelöltem a teljes csapatom (mert abban hiszek, hogy nem személyekre, hanem programokra és annak a végrehajtóira kell szavazni), és miután elsöprő győzelmet arattunk, gőzerővel kezdtük el a megvalósítást. Indítottunk például egy újságot Figaro címen - mindenki legyintgetett, fénymásolt barkácsbutaságra számítottak. Aztán amikor körbevittem az egyetemen egy profi kiadványszerkesztővel megterveztetett, nyomdában nyomott újságot hirdetésekkel (!), aminek a hatodik számához a ***köztársasági elnök*** (!) írt előszót, mindenki meglepődött. Nagyon.

Nekem pedig megjött az önbizalmam. A következő vizsgám hirtelen: **4,4**. Még négyes... de már kaptam egy felajánlást. Mivel előtte már jártam a BKF-re három évig, elfogytak az államilag finanszírozott féléveim. Csak költségtérítésesen tudtam volna a Zeneakadémián maradni, félévi másfél millió forintért. Azt a felajánlást kaptam, hogy ha ott maradok a masterre, kifizetik nekem ezt az összeget. Ez hat millió forint lett volna... Tehát a "rossz énekes" talán mégsem annyira rossz...

Megköszöntem és nemet mondtam. Nem akartam ott maradni, ahol évekig nem láttak bennem tehetséget (illetve csak kevesen, akiket máig mindenek felett tisztelek).

<iframe width="1366" height="638" src="https://www.youtube.com/embed/WHDMRjaLDkY" frameborder="0" allowfullscreen></iframe>
<center>_Egy másik vizsgafelvétel... hogy remegett a hangom..._</center>

A következő vizsgám - a diplomám - az értékelők szerint még jobban sikerült, csak az eredmény maradt tizedre ugyanannyi:** 4,4**. Egyetlen tized kellett volna, hogy ötössel zárhassam a Zeneakadémiát, de ez sajnos pont nem jött össze. Az utolsó értékeléskor az egyik tanár, _az a tanár_ a következőt mondta:

_"László, emlékszem, hogy az első vizsgája után ki akartam magát rúgni. És ezt el is mondtam magának. Hiba lett volna és sajnálom."_

Lassan tíz éve történt, de úgy érzem, csak most bocsátottam meg azt a mondatát, amiért akkor bocsánatot kért. Ami évekre "nem elégnek" címkézett. Nem mások előtt. Magam előtt.

Ha visszahallgatom a vizsgafelvételeket, van ott rengeteg hiba valóban. Nem tagadom, lehet, hogy a diplomám sem érdemelt ötöst. De ha nem címkéznek fel engem az elején, lehet, hogy most nagyon máshol vagyok.

Éppen ezért a "Sorsnak, Istennek, Allahnak, az Univerzumnak" köszönöm, mert szeretem, akivé mára váltam. Nekik pedig próbálom megbocsátani, mint ahogyan azok bocsánatát kérem, akikre én aggattam valaha hasonlókat.
