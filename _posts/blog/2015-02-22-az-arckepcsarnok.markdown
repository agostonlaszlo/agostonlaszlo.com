---
layout: post
title: Az arcképcsarnok
date: 2015-02-22 11:17:42.000000000 +00:00
author: agoston_laszlo
excerpt: Nagyon megtisztelő, hogy felkerültem a Balassi Gimnázium "akikre büszkék vagyunk" falára. Köszönöm! Engedjétek meg, hogy elmeséljem (az adomázás kedvéért), hogyan kaptam e miatt a fal miatt anno igazgatói intőt.
categories: blog
tags: [Balassi Gimnázium]
---

![]({{ site.baseurl }}/images/arckepcsarnok.jpg)

Nagyon megtisztelő, hogy felkerültem a Balassi Gimnázium "akikre büszkék vagyunk" falára. Köszönöm! Engedjétek meg, hogy elmeséljem (az adomázás kedvéért), hogyan kaptam e miatt a fal miatt anno igazgatói intőt.

Volt egy osztálytársam, Péter. Halk szavú srác nagy szívvel, de gyatra tanulmányi eredményekkel. Hiába lett azóta diplomás IT szakember, akkoriban talán még pótvizsgája is volt, nem tűnt sikeres alkatnak. Volt azonban valami, amit senki se tudott róla éveken át.

Egy szünetben a derült égből érkezett a hír: Péter országos bajnok sportlövő, aki "meglőtte" az olimpiai kvótát! Mindenki velejéig meglepődött, hitetlenkedett, de a hír igaz volt. Szünet vége, az osztály forrongott, bejött a mit sem sejtő tanár és a "szokásos" rossz tanulóknak járó pikírtséggel feleltette a "szokásosan" nem brillírozó Pétert. Bennem pedig feltámadt a közismerten túlméretes igazságérzetem.

Másnap az iskola fő helyén, az aulában álló "akikre büszkék vagyunk" falra a nagy tudósok és sportolók közé "valaki" kiragasztotta Péter kinyomtatott képét "országos bajnok sportlövő" felirattal. Persze óriási botrány lett belőle, két órán belül az igazgatóiban álltam.

Most az én arcom van - hivatalosan is :) - ezen a falon és nagyon jól esik, hogy nem felejtettek el a tanárok, az iskola, aminek mindenem egy részét köszönhetem. Tényleg sokat jelent. De ajánlom ezt azoknak a "Pétereknek" is, akik életútja kevésbé látványosan alakult, pedig talán többre is vitték mint én. Sokszor nem is tudjuk, hogy a srác mellettünk egy országos bajnok sportlövő!
