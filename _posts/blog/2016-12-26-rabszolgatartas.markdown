---
layout: post
title: "Hallod... ötleted sincs arról, hogy mi megy vidéken."
date: 2016-12-25 10:32:42.000000000 +00:00
author: agoston_laszlo
excerpt: "Tudtad, hogy Magyarországon van Európában a harmadik legtöbb RABSZOLGA? Igen, jól olvastad. Rabszolga. Egy magyar falu és egy nagyváros között nem csak pártíz kilométer, de kétszáz év is lehet a távolság."
categories: blog
tags: [vers, kereszténység]
lang: hu
image: http://agostonlaszlo.hu/images/efrem.jpg
---
Hallod... ötleted sincs arról, hogy mi megy vidéken. Ilyenkor persze nem Pécsre, Győrre és a hasonlókra gondolok. Tudtad, hogy [Magyarországon van Európában a harmadik legtöbb RABSZOLGA?](http://index.hu/kulfold/2014/11/18/harmadik_lett_magyarorszag_a_rabszolgasag-ranglistan/) Igen, jól olvastad. Rabszolga. Egy magyar falu és egy nagyváros között nem csak pártíz kilométer, de kétszáz év is lehet a távolság.

-- Beköltöztek a szomszédba, orrba verték az ott lakó idős embert, minden hónapban elveszik a nyugdíját és járatják a kútra vízért. Rendesen rabszolgának tartják.
-- De miért nem szóltok miatta?
-- Akarom én, hogy rám gyújtsák a házamat? A rendőrt nem érdekli. Annak is utána mennek, ha úgy van.
-- Szociális segítők vagy más szolgálatok? 
-- Ugyan... nem járnak erre hasonlók.

Ez a beszélgetés a karácsonyi asztalnál zajlott le egy ötezer főnél kisebb faluban (jójó, tudom, város, de nem az) élő ismerősömmel. Nem hittem neki. Utánanéztem. Olvass utána te is, ha akarsz itt: ([Veszélyes sodródás: somogyi kilátástalanságból a rabszolgaságba](http://www.sonline.hu/somogy/kozelet/veszelyes-sodrodas-somogyi-kilatastalansagbol-a-rabszolgasagba-582781) ) vagy itt: ([A modernkori rabszolgatartás még létezik - Magyarországon is](http://rtl.hu/rtlklub/fokuszplusz/a-modernkori-rabszolgatartas-meg-letezik-magyarorszagon-is)) vagy itt [Rabszolgatartás Magyarországon – Egy csicska vallomása…](http://tv2.hu/tv2klasszikusok/22461_rabszolgatartas_magyarorszagon__egy_csicska_vallomasa.html) vagy csak kérdezz körbe egy keleti faluban.

A fentebb belinkelt felmérés  harminchatezerre teszi a számukat, de félek, ez egy kedvesen alulbecsült szám. Tudniillik ez pontosan olyan, mint a háztartáson belüli erőszak: az eseteknek csak elenyésző része kerül felszínre.

**Cigánybűnözés. Cigánybűnözés?**

Ez a szó körülbelül akkora elválasztógátat jelent Magyarországon, mint mondjuk a "migráns". Ha azt mondom van, rögtön szélsőjobbos vagyok, ha azt mondom, nincs, rögtön eszetlen ballibsi. Pedig van itt egy probléma, amiről beszélni kell.

Kezdjük ott, hogy a vidéki Magyarország sok részén a bűnözés elképesztő méreteket ölt. Ismerősöm például nem tart háztájit, mert ellopják a csirkét az ólból. Nem vág disznót, mert kilopják a húst a füstölőből. Ha ezt nem vesszük tudomásul - hogy sok helyen **az életet lehetetleníti el a probléma** -, ha ezt relativizáljuk,

**cserben hagyjuk a vidéket.**

És mondjuk ki: ez már meg is történt. Az elkövetők között nagyon nagy arányban vannak cigányok. Ilyen értelemben cigánybűnözés van. Ezt ne vegyük el, ne tagadjuk le, ne szépítgessük. A másik oldalt viszont kevés kontraproduktívabb és gusztustalanabb dolog van a világon, mint egy nemzetiséget **kollektíven** bűnösnek kikiáltani. Hiába terjednek a pletykák arról, hogy a börtönök túlnyomó többsége romákkal van tele (itt azt se felejtsük el azért, hogy egy nem-fehér bőrű bűnöző nagyobb eséllyel kap súlyosabb büntetést és [egy cigány állampolgárnak háromszor akkora esélye van arra, hogy rendőr igazoltassa, mint egy nem cigánynak.](http://index.hu/belfold/2009/09/09/tenyek_es_tevhitek_a_bunozes_a_ciganyok_vereben_van/)), azzal biztosan nem lesz jobb a helyzet, ha nemzetiségi kérdést csinálunk a problémából. És ne felejtsük el azt a RENGETEG tisztességes cigányt, aki keményen küzd azért, hogy ki tudjon törni, de pontosan az ilyen faji előítéletek, az ilyen egy kalap alá vevő gondolkodás és az ezt tükröző megfogalmazások zárják őket ártatlanul társadalmi megítélés-börtönbe. Ha cigánybűnözésnek hívod - legyen bárhány százaléka romákhoz kötődő - és ha azt mondod: "majd bejön a cigány és elviszi" azzal **minden** cigányról mondasz ítéletet - és erősen csökkented az esélyét, hogy aki valóban akar, fel tudjon emelkedni. Remélem érted, hogy ez **jóval több, mint politikai korrektség**.

"Mondom a rendőrnek - ismerem személyesen -: Feri! A rohadt életbe már, hogy látod, ott ül a hatalmas Mercédeszében és nincsen rajta rendszám. Mi a tökömért engem állítasz meg a Skodával és csesztetsz, hogy nem működik az indexem? Tényleg én vagyok a nagyobb probléma? Erre azt mondja nekem, hogy százhétezer forintért nem fogja kockára tenni az életét meg a családjáét. Megállítja inkább a Trabantot oszt meg van a statisztika."

Cserben hagytuk a vidéket. Mentős ismerősöm meséli, hogy Debrecen környékén vannak helyek, ahova rendőr nélkül ki se mennek. No-go zónák... Mert megtámadják őket, elviszik a GPS-t, megverik a mentőst. Olyan is volt, hogy a két napos hullához hívták ki őket és megfenyegették, hogy ha nem tudják **feltámasztani a családfő anyját, megölik őket**. Az orvosnak volt lélekjelenléte, átnyúlt a holttest alatt és a saját ujjára csiptette az EKG-t. Megpittyent, mehettek. Vitték a holttestet is, mondván, hogy viszik a műtőbe, mert különben ott maradtak volna...

Cserben hagytuk a vidéket, mert nincsen, aki rendet tartson. Nem csak a százhétezer forintos rendőri fizetés miatt. Nincsen jogalap sem. Meg van kötve a kéz, aminek védenie kéne például a tulajdont - az ilyenekből lesznek aztán az idős bácsik, akik áramot vezetnek a kerítésbe vagy a szőlősgazdák, akik fagyállót tesznek a borba. Szerinted milyen szinten lehet elkeseredett egy hétköznapi, rendes ember, ha ilyet tesz?

Kitermeljük a Jobbikot, a Magyar Gárdát, Toroczkait, mert válaszra, megoldásra, rendre vágyik a társadalmilag minimum száz évvel lemaradott, reménytelen vidék. Ahonnan a lányok elmennek prostinak, hogy legyen valami, a [fiúk meg tizenévesen már eldrogozták az agyukat](http://4024.hu/2015/04/16/igy-irtjak-ki-a-falukat-a-dizajnerdrogok/). Itt legyél tanár! Itt oktass emberi jogokat! Sokkal lejjebb vagyunk a Maslow-piramison...

Csodálkozol, ha ezek az emberek nem törnek magasra? Ha befolyásolhatók? Ha pont leszarják a felmelegedést, a környezetszennyezést, nem illetik kritikával a makrogazdasági trendekről szóló hazugságokat és megeszik a kultúr- és intellektuális moslékot, amit eléjük raknak a tévében? A szavazatukat eladják egy tál lencséért? A szélsőségek felé és teljesen be- fordulnak?

Milliókról beszélek. Nem ezrekről.

Mi a megoldás? (Mert megoldási javaslat nélkül nem írok cikket.)

1, A rendőrségnek vissza kell adni a becsületét. Fizetést és képzést, ami mellett el lehet várni, hogy ne legyen korrupt a rendőr, értsen a szakmájához és hogy szívvel-lélekkel végezze a munkáját. Motiválni és büntetni, ha mégis megbukik. Súlyosan.

2, Visszaállítani az emberek bizalmát az államban. Lehet lopni és pazarló gazdálkodást folytatni (az megvan, hogy az ország miniszterelnökének a királyi *dolgozószobájára* [3 950 000 000 forintot fogunk költeni fent a királyi várban](http://hvg.hu/itthon/20161223_Most_figyeljen_Orban_dolgozoszobajat_potom_325_milliardbol_csinaljak_meg), de azokat nevezik takonygerincű liberális véleményterroristának, akik ezt szóvá merik tenni?), de lesz egy pont, ahol az egész ország Moldova szintjére süllyed. 





