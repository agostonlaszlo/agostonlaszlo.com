---
layout: post
title: "Mit üzenek az egyháznak - egy kirúgott keresztény története III. rész"
date: 2016-07-03 09:57:00.000000000 +00:00
author: agoston_laszlo
excerpt: Kicsoda ma Jézusi? Aki melegekkel, muszlimokkal, megerőszakolt nőkkel, megvetett liberálisokkal és más rasszúakkal, sok olyannal ül asztalhoz, akiket sok templom nem lát szívesen, hogy a békéről beszéljenek.
categories: blog
tags: [kereszténység, rólam]
lang: hu
image: http://agostonlaszlo.hu/images/isten.JPG)
---
Ez a cikk a [Miért nincs Isten, ha van? - egy kirúgott keresztény története](http://agostonlaszlo.hu/hu/blog/51-miert-nincs-isten-ha-van) és az [Isten áldozatai](http://agostonlaszlo.hu/hu/blog/59-isten-aldozatai-egy-kirugott-kereszteny-tortenete-ii-resz) című cikkek folytatása.


**I. gondolatom**

-- Uram, nyisd meg nekem a Mennyország kapuját! Minden héten templomban voltam, tudom fejből a Bibliát, rendben befizettem az egyházi járulékot és ellenálltam a világ csábításának.

-- Adtál-e enni az éhezőknek?

-- Gyűjtöttünk az afrikai misszióra, igen!

-- És a szomszédodnak segítettél-e a bajban?

-- Cigány az, Uram! Lopni jár! Mi közöm hozzá nekem, becsületes kereszténynek?

-- Szeretted-e az elesetteket?

-- Igen, Uram! Csináltunk férfi- és asszonykört is, együtt imádkoztunk.

-- Talált-e nálad menedéket a szajha, akit vernek, a család, aki a háború elől menekül, az agg, akinek nincsen hajléka?

-- Meg kellett védenem magam és vagyonom ezektől, Uram! Mit szóltak volna az emberek?

-- Hirdetted-e az igét, amely testté lett teérted?

-- Igen, Uram! Harcoltam a Te hagyományod betartásáért, harcoltam a Biblia minden betűjéért!

-- És harcoltál-e azokért, akiket rád bíztam? A gyermekedért, akit nem olyannak teremtettem, mint te vagy? A kollégáidért, akik alkoholproblémákkal küzdöttek? Az utcádban lakó lányért, akivel nem foglalkoztak a szülei és drogozni kezdett?

-- Felolvastam nekik prófétád ítéletes szavát, megmutattam nekik a Törvényt és a parancsolatokat, hogy tudják: megtérésre van szükségük. Megmutattam nekik a Te igazságodat és elhatárolódtam tőlük, Uram!

-- Szeretsz engem és törekszel a jóra, de nem ismersz engem, fiam. Kár, hogy letelt így életed ideje és most kell csak meglátnod, hányszor buktál el, amikor győzedelmesnek hitted magad. Tiéd a Kegyelem, de gyere, tartsunk együtt bűnbánatot, hogy tisztán ülhess asztalomhoz!


![]({{ site.baseurl }}/images/isten.JPG)
*Arra a kérdésre - amit tegnap tett fel nekem egy aktivista -, hogy mit kérnék és üzennék az egyháznak.*

**II. gondolatom**

Lájkoltam egy balliberális középkorú zsidó fickót, aki feladta a rendes munkáját azért, hogy egy kommunában élhessen a barátaival-követőivel, a kommunista vagyonmegosztást hirdeti (a gazdagok adják oda a vagyonukat a szegényeknek), kurvákkal és uzsorásokkal látták együtt, a vallásosok persze gyűlölik, kész keresztrefeszítés, amin átmegy, de ő csak azt mondogatja, hogy "chill srácok", szeressünk ne háborúzzunk és virágokból fon koszorút a fejére. Ja nem, az csak tövis.

**III. gondolatom**

"Amint a farizeusok közül való írástudók látták, hogy bűnösökkel és vámszedőkkel eszik együtt, szóltak tanítványainak, hogy a vámszedőkkel és bűnösökkel eszik. Amikor ezt Jézus meghallotta, így szólt hozzájuk: „Nem az egészségeseknek van szükségük orvosra, hanem a betegeknek; nem azért jöttem, hogy az igazakat hívjam, hanem hogy a bűnösöket.” (Márk 2, 16-17)

Ugye tudod, hogy ez irónia? Vagy a farizeusoknak ne lett volna szükségük orvosra, akik aztán keresztre adták Jézust?

![]({{ site.baseurl }}/images/horthy.jpg)
*A vitatott történelmi megítélésű Horthy Miklós mellszobra a Szabadság téri templom előtt (eddig az épületben volt)*

Kire mondanád ma, hogy Jézusi? Aki melegekkel, muszlimokkal, megerőszakolt nőkkel, "rohadt liberálisokkal" és más rasszúakkal, sok olyannal ül asztalhoz, akiket sok templom nem lát szívesen, hogy a békéről beszéljenek?. Vagy aki a szabadság téri református templomban [Wass Albert-, Szabó Dezső- és Horthy-szobrot is avat?](http://www.168ora.hu/itthon/horthy-miklos-ifj-hegedus-lorant-jobbik-reformatus-egyhaz-tiltakozas-palastjog-120457.html). Vagy a hivatalban lévő szeged-csanádi megyéspüsök, aki szerint a menekülteket nem kell befogadni és [a pápa nem tudja miről beszél](http://index.hu/belfold/2015/09/08/kiss-rigo_a_papa_nem_tudja_mirol_beszel/).

Mit gondolsz?

Békesség veletek.
