---
layout: post
title: "Akikre büszkék vagyunk"
date: 2015-02-22 11:17:42.000000000 +00:00
author: agoston_laszlo
excerpt: Nagyon megtisztelő, hogy felkerültem a Balassi Gimnázium ''akikre büszkék vagyunk''- falára. Köszönöm! Engedjétek meg, hogy elmeséljem (az adomázás kedvéért), hogyan kaptam e miatt a fal miatt anno igazgatói intőt.
categories: blog
tags: [Balassi Gimnázium]
image: arckepcsarnok.jpg
lang: hu
---

![]({{ site.baseurl }}/images/arckepcsarnok.jpg)

Nagyon megtisztelő, hogy felkerültem a Balassi Gimnázium "akikre büszkék vagyunk" - falára. Köszönöm! Engedjétek meg, hogy elmeséljem (az adomázás kedvéért), hogyan kaptam e miatt a fal miatt anno igazgatói intőt.

Emlékszem, a középiskolámban volt egy fiú. Vézna srác, rossz tanuló, de jóravaló, szerethető ember. Sosem volt a társaság középpontja, nyolc együtt töltött évünk alatt sosem emelkedett ki tanulmányi versenyeken, sőt, ha jól emlékszem, épp bukásra állt történelemből.
Egy nap a semmiből véletlenül megtudtuk, hogy országos bajnok sportlövő. Meglőtte az olimpiai kvótát, mehetett volna a magyar csapattal, ha van szponzora.

Nagyon mérges lettem. Mérges, hogy egy ilyen eredményeket elérő emberről senki se tudja, hogy valójában mennyit is ér. Másnap kinyomtattam a fényképét egy A4-es lapra és kicelluxoztam az iskola dicsőségfalára tudósok és sportolók közé, ami fölött hatalmas betűkkel volt kiírva: "AKIKRE BÜSZKÉK VAGYUNK!". Aláírtam a nevét és hogy országos bajnok sportlövő.

Senki se hitte, sorba mentek hozzá minden évfolyamról, kérdezgetni, hogy ez micsoda. És ő bevallotta - hogy igaz. Szerettem látni, ahogyan mindenki meglepődik és gratulál neki. Engem pedig berendeltek az igazgatóiba és hatalmas fejmosást kaptam, hogy mit képzelek magamról. Oda nem akármilyen diákok nevei kerülnek, hanem a legjobbaké.

Megrántottam a vállam és azt feleltem: egy igazán kiváló ember képét ragasztottam ki, aki bár bukásra áll történelemből, de akire tényleg büszkék lehetünk.
