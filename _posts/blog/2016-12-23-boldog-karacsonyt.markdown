---
layout: post
title: "Felismernéd, ha ma születne?"
date: 2016-12-23 10:32:42.000000000 +00:00
author: agoston_laszlo
excerpt: "Máshol az elkeseredett szegény öli a szegényt vagy vallás-hit-bolond a politika-hit-bolondot és mindenhol az okosok jelentik a koloncot."
categories: blog
tags: [vers, kereszténység]
lang: hu
image: http://agostonlaszlo.hu/images/jose.JPG
---
Everett Patterson készítette az alábbi rajzot. Érdemes rajta minden részletet megfigyelned - ők José és Maria, amerikai bevándorlók, akik december 24-én nem találnak szállást. (Ez a rajzoló oldala, ahol bemutatja az elkészültét is: <a href="http://www.everettpatterson.com/?p=1835" target="_blank">http://www.everettpatterson.com</a>). 

Zseni.

![](http://agostonlaszlo.hu/images/JoseyMariaWeb.jpg)

Amit én személy szerint ehhez hozzáfűznék:

Boldog Karácsonyt _minden_ magyarnak <br />
Egymásnak ugyan bármit is akarnak <br />
Migránsnak és emigránsnak <br />
Túloldalán bármely határnak 
Tűrés-határ túloldalán 
Boldog legyen mind valahány:
Orbánnak és Gyurcsánynak 
A népnek és a szabadságnak
Békét a Jobbiknak és Baliknak
Békét kívánok Putyinnak.

Békesség a romának és a románnak
Osztráknak, ukránnak, szlováknak.
Sok boldogságot kívánok anyámnak 
Szeretetet azoknak, akik anyáznak,
Boldog ünnepet a kommentelőknek 
Akik szónyilaikkal naponta lelőnek.

Szíriában fegyverekből öntsenek ólom-katonát,
Itthon ne tartóztassák le a kétfarkú kutyát,
Kisvasút a helyén fusson: a karácsonyfa alatt,
Bocsásd meg, Isten, a stadionokat.

Tálba meleg ételt, asztalra a narancsot,
Okos vezetőket, akik adják és nem veszik a parancsot.
Csendet fegyvernek, csendet a szívnek és a szájnak. 
Boldog karácsonyt Magyarországnak

Ágoston László - 2016. 12.23.
