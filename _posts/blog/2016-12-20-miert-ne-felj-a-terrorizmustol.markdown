---
layout: post
title: "Miért nem kell félned a terrortámadásoktól"
date: 2016-12-13 10:32:42.000000000 +00:00
author: agoston_laszlo
excerpt: "Sokan akarják, hogy rettegj és gyűlölj. Ezt akarják a terroristák, sok médiaorgánum és sok politikus. Azt szeretném megmutatni neked, hogy miért ne tedd. Miért kell tudnod megőrizned a józanságodat és az emberségedet."
categories: blog
tags: [megbékélés, demokrácia, iszlám, terrorizmus]
lang: hu
image: http://www.myfuncorner.com/wp-content/uploads/2016/12/Berlin-Terror-Attack-At-Least-Nine-Dead-And-50-Injured-as-Truck-Ploughs-Into-Crowd-at-Christmas-Market-VIDEO-800x445.jpg
---
Sokan akarják, hogy rettegj és gyűlölj. Ezt akarják a terroristák, ezt akarja sok médiaorgánum és sok opportunista politikus. Én most azt szeretném megmutatni neked - higgadt racionalitással -, hogy miért ne tedd. Hogy miért kell tudnod megőrizned a józanságodat és az emberségedet.

Láttad az index "[Terrortámadástól fél a magyar vidék](http://index.hu/video/2016/09/13/videk_menekult_bevandorlas_terror_nepszavazas_plakat/)" című videóját? Egy nógrád megyei faluban készítettek riportot és arra a megállapításra jutottak (az október 2-i népszavazás előtt pár nappal), hogy *"Az emberek terrortámadástól, nemi erőszaktól, rablástól rettegnek. Alig néhányan gondolják, hogy nem kell mindenkitől félni."* Nagyon leíró volt a helyi mondjuk Eperlugas Presszó teraszán lezajlott párbeszéd:

**Riporter:** - Tartanak mondjuk attól, hogy itt, ebben a faluban terrortámadás lehet?
**Válaszadó:** - Hát mér'? Hogyne! Persze! Bárhol lehet.

Most viszont gondolkodjunk félelemkeltés nélkül, logikusan. Tételezzük fel, hogy tényleg meghalt 300 fő terrortámadásban Európában az elmúlt négy évben, mint ahogyan [azt a kormányközeli origó írja](http://www.origo.hu/nagyvilag/20160908-tobb-ember-hal-meg-terrorizmus-haboru.html). Ebbe (a számok növelése céljából) belevették a törökországi eseteket is és nyilván a norvég szélsőjobbos (véletlenül sem bevándorló vagy muszlim) Anders Breivik 77 halálos áldozattal járó támadása is bekerült. 
Ehhez képest ugyanebben az időszakban

- [Légibalesetben](planecrashinfo.com) meghalt 532 ember
- [Vonatbalesetben](https://www.lokal.hu/2016-02-az-elmult-10-ev-vasuti-szerencsetlensegei-europaban/) 111 fő (de 412 megsérült)
- [Autóbalesetben](http://hvg.hu/cegauto/20110516_kozlekedesi_baleset_statisztika) pedig a világon minden hatodik másodpercben meghalt egy ember, Magyarországon a statisztika alapján 12 óránként (!) halt meg valaki így.

Nem folytatom. Sajnos pontos számokat nem találtam, de a kutakodásom alapján reálisan 10-12 fő halhatott meg kutyatámadásban 2012 óta Magyarországon, míg terrortámadásban egy fő sem. Mégsem rettegünk a repüléstől, a vonatozástól, az autózástól és nem látom a "*Magyarországra nem kellenek kutyák!*" - kommenteket sem.

Itt egy megbízhatónak tűnő adatsor az elmúlt évekről. Érdekes... az adatok fényében lehet, hogy nem is most halnak meg terrortámadásokban a legtöbben Európában? Nem lehet, hogy manipulálni akarnak minket?

![](http://agostonlaszlo.hu/images/aldozatok.jpg)

Egy másik logikus végiggondolni való: vajon mennyire reális, hogy egy fanatikus barom mondjuk Bátonyterenyén robbantson? Képzeld csak el: elszánja magát, hogy odaadja az életét vagy életfogytiglanra kerül azért, hogy terrortámadást hajtson végre. EREDMÉNYT fog akarni. Sok halottat. Nagy felfordulást. Teherautóval fog behajtani egy karácsonyi vásárba, nem pedig egy *a számára* marginális jelentőségű ország (vajon tudja egyáltalán, hol van a Kárpát-medence?) marginális jelentőségű városában fog valami marginális jelentőségűt végrehajtani. Nem látom be, hogy miért nem fogja inkább a politikailag súlyosabb, létszámban nagyobb és akár csak az angol vagy német nyelvű médiája miatt hírképesebb városokat választani. Nógrádban - a fentebb mutatott videó szerint legalábbis - mégis félnek.

<iframe src="https://player.vimeo.com/video/196409137" width="640" height="480" frameborder="0" webkitallowfullscreen mozallowfullscreen allowfullscreen></iframe>

A terrorizmus szó lényege a terror. A terror jelentése "ijedtség, rettegés, rémület". A céljuk nem annak a pár embernek a halálba küldése volt, akiknek a nevét se tudták, akik *rosszkor voltak rossz helyen*. A céljuk az, hogy **te félj**. És ehhez a média és egyes, a félelemből hasznot húzó kormányok önszántukból adnak segítő kezet. 

Harcolni akarsz a terrorizmus ellen? Nyugodj meg. Gyászoljuk el a halottakat és ne ülj fel a gyűlöletkeltésnek. A terrorizmusnak nagyobb a füstje, mint a lángja. Ne hagyd, hogy a lelkedben győzzenek! 
