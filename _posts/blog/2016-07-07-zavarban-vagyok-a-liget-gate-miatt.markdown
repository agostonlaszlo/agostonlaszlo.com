---
layout: post
title: "Zavarban vagyok a Liget-gate miatt"
joomla_id: 69
joomla_url: zavarban-vagyok-a-liget-gate-miatt
date: 2016-07-07 09:02:46.000000000 +00:00
author: agoston_laszlo
excerpt: "Tudjátok, hogy nem vagyok se a mostani se a korábbi kormányok barátja, de ez a kép két ok miatt hoz zavarba. Egyrészt, hogy békés tiltakozókat megüthetnek (ráadásul oldalról, amikor nem figyel), eltörhetik az ujjukat Magyarországon. Másrészt, mert nem érzem magaménak a ligetvédők protestjét. Mindkettő nagyon zavar."
categories: blog
tags: [Liget]
---
Tudjátok, hogy nem vagyok se a mostani se a korábbi kormányok barátja, de ez a kép két ok miatt hoz zavarba.Egyrészt, hogy békés tiltakozókat megüthetnek (ráadásul oldalról, amikor nem figyel), eltörhetik az ujjukat Magyarországon. Másrészt, mert nem érzem magaménak a ligetvédők protestjét. Mindkettő nagyon zavar.

![]({{ site.baseurl }}/images/gulyas.jpg)

"A tegnapi nap folyamán a Liget Budapest. vagyonőr munkatársainak egyike megtámadott a Ligetben, miközben a Ligetvédőkkel próbáltuk megakadályozni a park elpusztítását. A munkavédelmi sisakjával olyan erős ütést mért a kezemre, aminek következtében a bal kisujjamból egy csontdarab levált, amit az éjjel meg kellett műteni. Ezúton is köszönöm az Országos Baleseti és Sürgősségi Központ orvosainak és nővéreinek a professzionális, emberséges ellátást, illetve a kedvességüket, amivel a bent tartózkodásom alatt segítették a gyógyulásom. Oszd meg ezt a posztot minél többekkel, ne azért, hogy engem sajnáljanak, hanem azért, hogy mindenki számára nyilvánvaló legyen: a magyar állam ma így valósítja meg önös és antidemokratikus terveit Magyarországon - erőszakkal. " (forrás: [Gulyás Márton](https://www.facebook.com/slejmpolitika/posts/1635619293432641))

Az első szerintem tök egyértelmű: egy a mi pénzünkből fenntartott állam ELKÉPZELHETETLEN kéne, hogy legyen, hogy tűzön-vizen vigyen át egy projektet, amit ekkora szakmai és társadalmi ellenkezés övez. A mi pénzünkből élnek és a mi pénzünkből építkeznek - nem tehetik _ellenünk_. Ráadásul már a [BBC is tudósít](http://24.hu/belfold/2016/07/06/a-bbc-is-beszamolt-arrol-hogy-rendorok-raktak-ki-a-ligetvedoket/) az eseményekről, ami országimázs szempontból... na... értesz... És közben Lázár János saját maga paródiájaként olyat nyilatkozik, hogy "Nem is értem, mi ellen tiltakoznak" (_"I fail to understand what they are protesting about"_ - BBC. Érted, bele a világ arcába, hogy ezek mind hülyék, nincs itt semmi látnivaló, kéremszépen... Miközben van itt egy mindenki számára egyértelmű ellentmondás: a kormány szerint a terület nem fogja elveszteni közpark-jellegét, ugyanakkor haa mostani 4 millióról tényleg 6,2 millióra ugrana a Ligetbe látogatók száma, azzal teljesen száműznék a nyugalmat a parkból.

De tegyük fel, hogy itt egy jól átgondolt koncepcióról van szó - mint olyan sok esetben kormányaink nagyberuházásai esetében -, ami ellen tényleg nincs értelme tüntetni: akkor miért nem győznek meg erről? Egy pofátlan "Nem is értem, mi ellen tiltakoznak" nem elég nekem akkor, amikor közpénzből élő, közpénzt költő emberek közügyekről beszélnek. Pont annyira olcsó, mint amilyen drága a beruházás maga...

És itt jön a második zavar: a srácok, akikkel egyébként szimpatizálok, egy olyan ügyben, amiben nekik adok igazat úgy érzem, hogy értelmetlenül cselekszenek. Azért vagyok zavarban, mert úgy érzem, ott lenne a helyem, de mégsem vonz. Nem azért, mert félek eltöretni az ujjamat, hanem mert nem látom értelmét. Mind tudjuk, hogy a beruházás meg fog valósulni, akárhányan ülnek oda, de azt érzem, mintha egy új 2006-ot próbálnának kreálni abból, ahogy a hatalom felszámolja az ellenállásukat. Ne érts félre: az aktivistát gyomorba vágó egybites biztonsági vagy a nem intézkedő rendőr vagy a hatalom egész hozzáállása mérhetetlenül felbosszant. De mégis azt érzem, hogy a tüntetők most széleskörű társadalmi érdeket, de csak egy nagyon kis társadalmi rétegetképviselnek.

Azt látom - és ez lehet a kommunikáció hibája -, hogy kierőszakolják az intézkedést maguk ellen, majd kiabálnak, hogy "jogtalanság", "támadás", "erőszak".

És itt jövök zavarba, amikor egyébként egyetértek velük.

Illene alternatívát is ajánlanom. Nehéz lesz, de megpróbálom.

<iframe width="1366" height="638" src="https://www.youtube.com/embed/9-nXT8lSnPQ" frameborder="0" allowfullscreen></iframe>

Azt hiszem, a szimbolikus aktus felé kéne eltolni a tiltakozást. Mind tudjuk, hogy a tienanmen téri tüntető sem állította meg örökre a tankokat - de egy hihetetlen erős "NEM"-et jelentett a kiállása, ami aztán bejárta a világot. A fehér ruhás férfit tettéért aztán a Life magazina 20. század legfontosabb száz embere közé sorolta 1998-ban, azzal együtt, hogy Kínában a problémák továbbra sem oldódtak meg persze...<br /><br />
A karhatalom vagy éppen a biztonsági cégek kopaszai arra vannak kitalálva, hogy teljesítsék a parancsot. Nincs azon mit csodálkozni, ha meg is teszik. (Mondjuk azért [a pszichiátriára vitetni egy tüntetőt]("http://24.hu/belfold/2016/06/29/ligetvedo-folyamatosan-osztottak-hogy-vegem-van-honapokra-kivonnak-a-forgalombol/) vagy [lesből gyomorszájon vágni](ttps://www.facebook.com/magyarinfo/videos/10154219976238467/) a putyini oroszországot idézi...) Azt nagyon kétlem, hogy minden eljáró rendőr egyetért a paranccsal - dehát.. ez a dolguk... Akkor viszont a ligetvédőknek se arra kéne hegyezniük a kommunikációt, hogy mennyire erőszakos, ami történik, sőt, talán hamarabb is cselekedhetnének, mint hogy eltörik "intézkedés közben az ujjukat". A protest nem attól lesz sikeres, hogy addig húzzuk, amíg bele nem halunk (lásd a fenti videón se várta meg a tüntető, hogy mártírrá tegyék). Attól, hogy jó ügy érdekében jól kommunikálva látványos gesztusokat teszünk. Szerintem. Sajnos egyszerűen nincs több eszköz a kezünkben, mint hogy rámutassunk a hajmersztő tényekre. Például, hogy a miniszterelnök falujában kisvasút viszi a háza végében álló stadionhoz az embereket a hatmilliárdos most épülő sportcsarnoktól. Akinek van két agysejtje, az látja, hogy itt óriási a szerep- és aránytévesztés...

UPDATE


Ez az ügy már polgári engedetlenség helyett a polgári elkeseredésről szól, sok kommentet kapok, hogy mit kéne tenni. Valóban baromi nehéz egy olyan országban, ahol a kormányt nem érdekli a tiltakozók hangja (vö "megunják a tüntetést és hazamennek"), de a mostani kommunikáció - legalábbis ami hozzám eljutott - sok esetben inkább az aktivistákról, mint az ügyről szól. Kit vertek meg, kinek tekerték ki a karját. Ez botrányos, gyalázatos és nem európai - de nem a ligetről szól. Mint ahogy az egész protest is inkább egy kormány vs szélsőséges balliberálisok (lehet, hogy én is azt vagyok :) ) - csata képét mutatja, amihez a "nép" nagy része nem tud hozzászólni.

Ismétlem, tisztelem és támogatom a törekvést, legkevésbé sem szeretnék beállni [a ligetvédőket karaktergyilkoló undorító lejáratókampányba](http://pestisracok.hu/drogtanyat-hagytak-maguk-utan-ligetvedok/). Viszont hangot akartam adni azoknak az embereknek, akik szeretnének kapcsolódni, de nem találják a kapcsolódási pontot. Kérem a segítségeteket!

**Ennek a témának még nincs it vége. Ha kíváncsi vagy a folytatásra, itt lájkolhatod az oldalam:**
[Ágoston László](https://www.facebook.com/agostonlaszloartist) 

**Ne felejtsd el megosztani, ha értesz és egyetértesz!**
