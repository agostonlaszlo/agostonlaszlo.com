---
layout: post
title: "Emberkísérlet magamon"
date: 2017-01-18 12:32:42.000000000 +00:00
author: agoston_laszlo
excerpt: "Harmadik nap. Az Alany három napja lépett ki a magyar civilizációból. A Phenjan Egyesen már hetek óta nem nézett Híradót, de most letörölte az Index-hírolvasót is. Életfunkciói rendben, készletei kitartanak, kedélyállapota emelkedőben."
categories: blog
tags: [demokrácia, megbékélés, rólam]
lang: hu
image: http://agostonlaszlo.hu/images/emberkiserlet.jpg
---
Harmadik nap. Az Alany három napja lépett ki a magyar civilizációból. A Phenjan Egyesen már hetek óta nem nézett Híradót, de három napja letörölte az Indexet is a telefonjáról. Életfunkciói rendben, készletei kitartanak, kedélyállapota emelkedőben.
Letiltotta az üzenetküldést és a kommenteket se olvassa (annyit). A kísérlet eddig zavartalanul halad.

![](http://agostonlaszlo.hu/images/emberkiserlet.jpg)

Az Alany (én) eleinte időről időre hírfarkaséhséget kapott, de mérhetetlen önfegyelemmel és a kísérlet vezetőinek segítségével kibírta. Az Alany felfedezte a "pihenés" és "család" funkciókat az életében és keresi az "alkotóművészet" funkció applikációs lehetőségeit.

Az Alany nem mondott le világjobbító, enyhén messiáskomplexusos tendenciáiról, de érezhetően csökken a kövér bajszok, a lázáremelés és az aRogáns, rezsiszilárdságú alkotmány iránti érdeklődése. Értelmes dolgokkal foglalkozik, amelyekre nagyobb hatással tud lenni. Például magával.

Alany ráeszmélt, ha nem tud építőt mondani, inkább nem szólal meg. Nem folytat érzelmi-mentális-spirituális környezetszennyezést - bár az Alanyra ez eddig sem volt kiemelten jellemző.

Három nap után alany tökéletesen látja, mennyire unalmas és felszínes a magyar közbeszéd agendája, tématára. Olyan, mint a pottyantós vécé: nem lehet úgy kitakarítani, hogy akár a legjobb szándékú és legügyesebb ember is ne kenje magát össze a tartalmával.

És nem arról beszélnek se a Migráns Egyesen, se az indexen, se a 444-en se a sehol, amiről igazán fontos lenne. Hogy hogyan fog az egyes ember élete jobb irányt venni.

Alany ezen gondolkodik. Hogyan tudna példát mutatni. Alany nagy szükségét érzi a példamutatásnak és kevés szükségét a hírekre való reagálásnak.

Alany változik. A kísérletet szigorú felügyelet mellett folytatjuk.
