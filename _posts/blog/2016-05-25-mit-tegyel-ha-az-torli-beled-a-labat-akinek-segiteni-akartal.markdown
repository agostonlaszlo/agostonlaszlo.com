---
layout: post
title: "Mit tegyél, ha az törli beléd a lábát, akinek segíteni akartál?"
date: 2016-05-25 17:22:21.000000000 +00:00
author: agoston_laszlo
excerpt: "Rengeteg támogató, szeretetteljes levelet kapok és rengeteg anyázást. Utóbbi a legjobban akkor fáj, ha olyantól kapod, akiért szót emeltél..."
categories: blog
tags: [megértés, anyázás]
---
<p>Rengeteg támogató, szeretetteljes levelet kapok és rengeteg anyázást. Utóbbi a legjobban akkor fáj, ha olyantól kapod, akiért szót emeltél...</p>
<p>&nbsp;</p>
<p><img src="http://agostonlaszlo.hu/images/cikkek/harag.JPG" alt="harag" /></p>

<p>Érdekesek vagyunk mi, emberek. Jézus nagy igazságot mondott azzal a szálkával, amit a másik szemében hamarabb észreveszünk, mint a magunkéban a gerendát. Talált már meg homofób muzulmán (akikért számos videót tettem közzé), anti-liberális zsidó és legújabban egy korábbi, a <em>nők egyenjogúságát</em> zászlajára tűző cikkemért (<a href="http://agostonlaszlo.hu/en/blog/46-kedvenc-hasznalati-targyaink-a-nok" target="_blank">Kedvenc használati tárgyaink - a nők</a>) egy csapat harcos feminista, aki egy bekezdést a kontextusából kiemelve "csajozós szövegnek" minősítette a cikket engem pedig nemes egyszerűséggel "faszfejnek" nevezett.</p>
<p>&nbsp;</p>
<p>Mit teszel ilyenkor? Dühöngsz? Vitriolos tollal odacsapsz? Mert valahol ez tényleg nagyon tud fájni... Arra fel vagyok készülve, hogy kopaszok (haha) kiteszik előbb-utóbb a nevemet és a címemet valami WANTED-típusú oldalra, ez megszokott. De hogy azok támadjanak, akikért harcolunk?</p>
<p>&nbsp;</p>
<p><strong>És akkor rá kellett jönnöm, hogy egyetlen kezelési mód adódik: a megértés és a szelíd válasz módja (már amennyire emberi gyarlóságomtól telik).</strong></p>
<p>&nbsp;</p>
<p>Talán feltűnt már, hogy az oldalamon nagyon sok kommentre válaszolok. Ennek az az oka, hogy szeretném összegyűjteni a hozzám hasonlóan gondolkodó embereket. Egyedül érzem magam Magyarországon az elveimmel... Igyekszem a támadásra nem visszatámadással, inkább visszakérdezéssel reagálni. Miért?</p>
<p>&nbsp;</p>
<p><strong>Mert oka van a másik frusztrációjának.</strong></p>
<p>&nbsp;</p>
<p>Annyira könnyű lenne egy kézlegyintéssel idiótának nevezni a másikat vagy egyetlen mozdulattal törölni. Annyira egyszerű lenne nem tudomást venni az ellenvéleményekről - főleg a gusztustalan stílusúakról. De nem ezért kezdtem el.&nbsp;</p>
<p>&nbsp;</p>
<p>Gondold végig... az a nő, aki egy feminista csoportban "a magas céről indítva" reagál az írásomra, valószínűleg rengeteg megalázáson mehetett át élete során, ezért került be a csoportba és ezért is indul be nála az önvédelmi reflex a kérdés-felelet, az építő beszélgetés helyett. Az a fanatikus párthívő, aki inkább a szívének hisz, mint a szemének és ezért köt bele érvek nélkül anyázva mindenbe, ami nem egyezik a világképével, mennyi törésen, csalódáson lehet túl, ha bűnöző politikusok (bármely oldal...) lózungjaiba kell, hogy kapaszkodjon?&nbsp;</p>
<p>&nbsp;</p>
<p><strong>Miért bántsak valakit, aki már így - évek óta - sérült és sérül...</strong></p>
<p>&nbsp;</p>
<p>Azért, hogy megnyerjek egy vitát? Hogy én is megalázzam? Mit építene ez? Egyetlen kezelési mód adódik: a megértés és a szelíd válasz módja, mert megbántott frusztrált emberek szócsatájából még nem épült oltár. De ha nem veszed fel a kesztyűt, ha nem ütsz vissza, ha nem támadsz, mert megérted, hogy a másik sem <em>akar</em> támadni, csak nincsen már ereje a higgadtsághoz... Akkor talán közelebb kerülünk mindketten a megoldáshoz.</p>
<p>Csináltam pár hete egy videót arról, hogy "miért van ilyen sok agyatlan komment".</p>
<p>&nbsp;</p>
<p>&nbsp;</p>
<p><iframe src="https://www.facebook.com/plugins/video.php?href=https%3A%2F%2Fwww.facebook.com%2Fagostonlaszloartist%2Fvideos%2F841396509297782%2F&amp;show_text=0&amp;width=560" frameborder="0" scrolling="no" width="560" height="315" allowfullscreen="allowfullscreen" style="border: none; overflow: hidden;" allowtransparency="true"></iframe></p>
<p>&nbsp;</p>
<p>Azt mondtam benne, hogy a Puszták népében megismert zsellérek, fogatlan szegényemberek lettek a mai gusztustalan kommentelők. Valaki kommentelt alá és felhívta a figyelmemet arra (hosszan, tisztelettel és értelmesen kifejtve), hogy ez miért degradáló általában a szegényekre nézve - és végső soron miért nem igaz. Bocsánatot kértem tőle ott nyilvánosan (a videót nem vettem le, mert ettől még alapjaiban igaznak tartom) és nem esett nehezemre. Tudod miért?</p>
<p>&nbsp;</p>
<p><strong>Mert sohase gondoltam, hogy csakis igazam lehet.</strong></p>
<p>&nbsp;</p>
<p>Véleményt képviselek és elveket. Ha valaki meggyőz tényekkel, kutyakötelességem elfogadni és megköszönni, hogy helyesbített. Mert a nagyfiúk - legalábbis az általános harmadikos olvasókönyvemből máig előttem lebegő tanulság szerint - így tesznek. Érdekes, hogy a kommentelő annyira elszokott ettől, hogy meghatódott ezen...</p>
<p>&nbsp;</p>
<p>Meg kéne tanulnunk néha tévedni is. Nem leszünk tőle kevesebbek, ha bevalljuk és nem "győz le" a vitapartner azzal, ha igaza van. Lehet, hogy a nők egyenjogúságáról szóló cikkem is tartalmazott hibákat és biztos, hogy fogok még tévedéseket írni a jövőben is, mert ... emberek vagyunk, no...</p>
<p>&nbsp;</p>
<p>De a szándékom tiszta. És ezt kérem Tőled is, hogy így olvasd, így értelmezd és így szólj hozzá, ha megteszed. Gyűlölködni mindenki tud, ráadásul most divatos is. Próbáljuk meg itt "nálam" tisztelni a másikat. Nehezebb, néha vérnyomásemelő, de csak ez épít.</p>
<p>&nbsp;</p>
<p>És állít helyre lelkeket.<br /><br /><br /></p>
