---
layout: post
title: "Interjú Orbán Viktor miniszterelnök úrral"
date: 2016-12-07 10:32:42.000000000 +00:00
author: agoston_laszlo
excerpt: " Ötletük sincs arról, hogyan működik az elektromosság. Használni tudják, de nem értik. Laci! Ezek a srácok nem hitték el nekem, hogy a Föld gömbölyű!"
categories: blog
tags: [megbékélés, iskola, demokrácia]
lang: hu
image: http://agostonlaszlo.hu/images/afgan.JPG
---
Ma éjjel különös zajra ébredtem. Álmosan, vaksin tapogatózva mentem ki a hálóból (biztosan a macska! - gondoltam), majd a gyomrom mélyéig hasított belém a jeges rémület a dolgozószobámhoz érve: világított a bezárt ajtó alól lámpafény szűrődött ki. Csakis tolvaj lehet! Egy rabló, aki megriadhat, ha rányitok. De rá *kellett* nyitnom... nem volt más választás. Megragadtam egy üres borosüveget és a torkomban dobogó szívvel lenyomtam a kilincset olyan finoman, olyan halkan, hogy a legkisebb neszt se ejtse. Majd a fejem fölé emelt, csapásra kész üveggel berontottam.

Ott ült a fotelemben. Előtte két whiskeyspohár éppen a jeget törte. Rám nézett és elmosolyodott. Azt hittem, rémet látok, de nem. Ő volt az. Valóban. Orbán Viktor, Magyarország miniszterelnöke. Invitált, hogy üljek le vele szemben.

- Elnézést, hogy ilyen alkalmatlan módon... és ilyen késői órán... de szerettem volna nyugodtan beszélni veled. A nyári hecced óta követem az oldalad és egész megszerettelek.

- Miniszterelnök úr... nagyon megtisztelő, de...

- Szót se többet! Szeretnék egy interjút adni neked. Egy *őszintét*. Olyat, amilyet a sok túlbuzgó firkásznak vagy *nem kell* vagy *nem akarok*.

- Pedig megtehetné, hiszen Öné a magyar média nagyrésze...

- Jaj, ha tudnád... ugye nem zavar, ha tegeződünk? Az idősebb jogán felajánlom.  Kicsit gyenge a whiskeyd, de azért alkalmas. Ha látnák, hogy nem magyar pálinkát iszok... Igyuk meg a pertut! Elfogadod?

- Hogyne... de.. szóval.. tehát a média...

- Igen, igen... Pont ezért jöttem ide. Velük nem lehetek őszinte. Felépült bennük egy kép. Megzavarodnak, ha mást látnak. Nem engem szeretnek, hanem a pózt, amibe harminc év alatt belemerevedtem. Tudod milyen nehéz ezzel élni? Mint Tutanhamon arany szarkofágja, úgy vesz körül a saját imidzsem. Már nem is emlékszem, milyen az, amikor valaki hátsó szándék nélkül beszél velem. Elveszett bennem a felcsúti srác, aki imádott focizni. Egy poszt lettem.

- Egy sokak által irigyelt, sokak által istenített, sokak által gyűlölt poszt. Hogy tudsz ezzel megbírkózni? - kérdeztem és rettentő furcsán éreztem magam, hogy letegezem *Viktort*, a miniszterelnököt.

- Gyűlölnek... ugyanmár... téged hányan gyűlölnek? Hány fenyegető levelet, véresszájú gyalázást, becsületsértő üzenetet kapsz egy nap? Pedig harmincad annyi ideje vagy közszereplő és - ne vedd rossz néven, de - jóval kisebb a hatásod, mint nekem. Persze! Az első perctől, a kollégium óta gyűlölnek! Eleinte fájt. Akartam megfelelni. Aztán rájötem, hogy mindenkinek nem lehet. Azokra koncentráltam, akik segítettek a céljaim elérésében. A többiek meg... 

- Ők lennének az ellenzék...

- Ellenzék?


![](http://agostonlaszlo.hu/images/afgan.JPG)
<center>A kép illusztráció</center>

