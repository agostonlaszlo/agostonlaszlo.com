---
layout: post
title: "Mi van, ha az ország ezt akarja?"
date: 2017-01-28 12:32:42.000000000 +00:00
author: agoston_laszlo
excerpt: "Senki nem mond semmit, Júdás is csak csókol. Jézus visszanéz rá - mindent, mindent tud a csókról"
categories: blog
tags: [demokrácia, megbékélés]
lang: hu
image: http://thechristianmanifesto.com/loudbrand/wp-content/uploads/2015/07/jesus_facepalm.jpg
---
Mutatok neked egy képet: így néz ki, amikor egy ország változást akar:

Romániában százezrek mentek utcára, mert le akarják mondatni a kormányt a korrupciós ügyeik miatt. Mi nyamvadt aláírásokat nem vagyunk képesek adni egy gazdaságilag, logikusan, ép ésszel teljesen egyértelmű kérdés eldöntéséhez... frászt... ahhoz, hogy egyáltalán népszavazás legyen erről a kérdésről.

Az megvan, hogy ha lesz is népszavazás - annak még érvényesnek is kéne lennie? Ha érvényes lesz, szerencsés volna szignifikáns többséget hoznia a győztes oldalon?

Ugye te is érzed, milyen végtelenül messze vagyunk attól, hogy itt változást lehessen elérni politikai eszközökkel? Nem tudom megmondani miért. Minden nap erőszakolják meg a magyar embereket, minden egyes nap ölik és maratják savval az álmaikat, minden egyes nap kell elfogadniuk újabb és újabb vérlázító híreket, bejelentéseket... Az megvan, hogy [a magyar kormány szerint nincs orvoshiány az egészségügyben](http://index.hu/belfold/2017/02/07/orvoshiany_surgossegi_betegellatas_orvosi_kamara_eger_istvan/)? Ízlelgesd. Nincs. A gyerekeink, a szüleink halnak meg a szétvert rendszerű, bedőlő falú szegénykórházakban, de aki tehetne érte, széttárja a kezét. És olimpiát akar rendezni.

És tudod mit mond erre Magyarország? Ezt:

![](http://agostonlaszlo.hu/images/tamogatottsag.jpg.jpg)

És ne gyere nekem csendes többséggel... Az a csendes többség annyira csendes, hogy egy rohadt aláírást nem tud adni. Vagy nem akar - mert nem a logikusan gondolkodó emberek vannak többségben. Egyszer olvastam egy kommentet egy, a magyar kórházi állapotokról szóló cikk alatt. Valaki lefotózta az ételt, amit a kórházban tettek eléje - nem írom le, milyen volt, sejtheted. A komment alatta: "talán nem zabálni kéne járni a kórházakba, mutathatnánk némi alázatot".

Korábban írtam: [a demokrácia megbukott](http://agostonlaszlo.hu/blog/a-demokracia-megbukott/). Helyesbítek: a logikus, empatikus gondolkozás, az előrelátó tervezés, a felelősségvállalás tűnt el. De nem a kormányokból - a választókból. Mert baromi egyszerű orbánozni-gyurcsányozni-vonázni-trumpozni-merkelezni - de valahogy nem látom a felvilágosult, tenni akaró, felelősséget vállalni kész állampolgárokat, akikkel nem lehet minden szart megetetni. Akik nem mennek dalolva a pusztulásba. Én egy csendes, megalkuvó, gondolkodását tekintve (is) jobbágysorban élő, önmagát semmilyen szinten tisztelni nem tudó többséget látok és egy kis, hangos, vergődő többséget, amit könnyűszerrel, röhögve darálnak be. 

Kasszandrát azzal verték meg az istenek, hogy tudja a jövőt, de senki se higgyen neki. Szerintem ez a legnagyobb átok. Ebben élünk.

Itt akartam befejezni, de ez csak egy nyilvános dühöngés lenne, ami sehova se visz. Adni akarok megoldási javaslatot is: a fejekben kell változni, nem a politikában. Tudod, ez a fent leírt többség nem rossz emberekből áll. Emberekből, akik félnek, akik frusztráltak, akiket napról napra erőszakolnak meg és akiknek savval maratják az álmait. Ne mást hibáztass, ne ess bele a csapdábaa és ne kezdj el gyűlölni. Emeld fel őket. Segíts. Tudom, hogy vannak emberek, akik rád vannak bízva. Oszlasd el a félelmeiket, támogasd az álmaikat. Szelídítsd meg őket a világ és saját magad számára. Ezt teheted te, ezzel tudod a közöset is építeni.
